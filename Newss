ছাত্র-জনতার আন্দোলন তীব্র হওয়ার আগে দিল্লি পলাতক খুনি হাসিনা নিজের চীন সফর নিয়ে এক সংবাদ সম্মেলনের আয়োজন করে। গত ১৪ জুলাই গণভবনে আয়োজিত ওই সংবাদ সম্মেলনে পিএসসির এক গাড়িচালক কিভাবে অঢেল সম্পদের মালিক হলেন তা জানতে চেয়ে প্রশ্ন করা হয়। 

এর জবাবে খুনি হাসিনা তখন বলেছিল, ‘আমার বাসার একজন পিয়ন ছিল, সেও নাকি ৪০০ কোটি টাকার মালিক! হেলিকপ্টার ছাড়া নাকি চলে না।’ 
 
এরপরই আলোচনায় আসে খুনি হাসিনার সেই ব্যক্তিগত সহকারী (পিয়ন) জাহাঙ্গীর আলম। অভিযোগ পাওয়া যায়, রাজধানী মিরপুরে বাড়িসহ বেশ কয়েকটি ফ্ল্যাট রয়েছে তার নামে। 
 
তবে এবার পাওয়া গেল নতুন তথ্য। ৪০০ কোটি নয়, আলোচিত সেই পিয়ন জাহাঙ্গীর আলমের ব্যাংক হিসাবে ৬২৬ কোটি ৬৫ লাখ টাকা লেনদেন হয়েছে। এর মধ্যে জাহাঙ্গীর ও তার স্ত্রীর কামরুন নাহারের বিরুদ্ধে ২৪ কোটি টাকার অবৈধ সম্পদ অর্জনের অভিযোগে দুর্নীতি দমন কমিশন (দুদক) দুটি মামলা দায়ের করেছে।

- আরটিভি
